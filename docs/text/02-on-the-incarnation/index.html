<!DOCTYPE html>
<html lang="en" class="astro-XSIXROZ3">
	<head>
		<meta charset="UTF-8">
		<meta http-equiv="Content-Type" content="text/html; charset=utf-8">
		<meta name="viewport" content="width=device-width">
		<link rel="icon" type="image/svg+xml" href="/favicon.svg">
		<meta name="generator" content="Astro v2.4.5">
		<title>On the Incarnation 02</title>
		<link rel="stylesheet" href="https://cdn.jsdelivr.net/npm/alpheios-components@latest/dist/style/style-components.min.css">
		<link rel="stylesheet" href="/text-items.css">
	<link rel="stylesheet" href="/rouse-greek-boy-pwa/astro/_slug_.a2007327.css" /></head>
	<body class="astro-XSIXROZ3">
<div class="header astro-XSIXROZ3">
<p class="astro-XSIXROZ3"><a href="/text" class="astro-XSIXROZ3">TOC</a></p>
</div>
<div class="alpheios-enabled content astro-XSIXROZ3" lang="grc">
<h1 class="astro-XSIXROZ3">On the Incarnation 02</h1>
<p>2.1 Τὴν δημιουργίαν τοῦ κόσμου καὶ τὴν τῶν πάντων κτίσιν, πολλοὶ διαφόρως ἐξειλήφασι, καὶ ὡς ἕκαστος ἐθέλησεν, οὕτως καὶ ὡρίσατο. Οἱ μὲν γὰρ αὐτομάτως, καὶ ὡς ἔτυχε, τὰ πάντα γεγενῆσθαι λέγουσιν, ὡς οἱ Ἐπικούρειοι, οἵ καὶ τὴν τῶν ὅλων πρόνοιαν καθ᾽ ἑαυτῶν οὐχ εἶναι μυθολογοῦσιν ἄντικρυς παρὰ τὰ ἐναργῇ φαινόμενα λέγοντες. Εἰ γὰρ αὐτομάτως τὰ πάντα χωρὶς προνοίας κατ᾽ αὐτοὺς γέγονεν, ἔδει τὰ πάντα ἁπλῶς γεγενῆσθαι, καὶ ὅμοια εἶναι, καὶ μὴ διάφορα· ὡς γὰρ ἐπὶ σώματος ἑνὸς ἔδει τὰ πάντα εἶναι ἥλιον ἣ σελήνην· καὶ ἐπὶ τῶν ἀνθρώπων ἔδει τὸ ὅλον εἶναι χεῖρα, ἣ ὀφθαλμὸν, ἣ πόδα. Νῦν δὲ οὐχ ἔστι μὲν οὕτως· ὁρῶμεν δὲ τὸ μὲν ἥλιον, τὸ δὲ σελήνην, τὸ δὲ γῆν· καὶ πάλιν ἐπὶ τῶν ἀνθρωπίνων σωμάτων τὸ μὲν πόδα, τὸ δὲ χεῖρα, τὸ δὲ κεφαλήν. Ἡ δὲ τοιαύτη διάταξις οὐχ αὐτομάτως αὐτὰ γεγενῆσθαι γνωρίζει, ἀλλ᾽ αἰτίαν τούτων προηγεῖσθαι δείκνυσιν· ἀφ᾽ ἧς καὶ τὸν διαταξάμενον καὶ πάντα ποιήσαντα Θεὸν ἔστι νοεῖν. Ἄλλοι δὲ, ἐν οἷς ἔστι καὶ ὁ μέγας παρ᾽ Ἕλλησι Πλάτων, ἐκ προϋποκειμένης καὶ ἀγενήτου ὕλης πεποιηκέναι τὸν Θεὸν τὰ ὅλα διηγοῦνται· μὴ ἂν γὰρ δύνασθαί τι ποιῆσαι τὸν θεὸν, εἰ μὴ προϋπέκειτο ἡ ὕλη· ὥσπερ καὶ τῷ τέκτονι προυποκεῖσθαι δεῖ τὸ ξύλον, ἵνα καὶ ἐργάσασθαι δυνηθῇ. Οὐχ ἴσασι δὲ τοῦτο λέγοντες, ὅτι ἀσθένειαν περιτιθέασι τῷ Θεῷ. Εἰ γὰρ οὐχ ἔστι τῆς ὕλης αὐτὸς αἴτιος, ἀλλ᾽ ὅλως ἐξ ὑποκειμένης ὕλης ποιεῖ τὰ ὄντα, ἀσθενὴς εὑρίσκεται, μὴ δυνάμενος ἄνευ τῆς ὕλης ἐργάσασθαί τι τῶν γενομένων· ὥσπερ ἀμέλει καὶ τοῦ τέκτονος ἀσθένειά ἐστι τὸ μὴ δύνασθαι χωρὶς τῶν ξύλων ἐργάσασθαί τι τῶν ἀναγκαίων. Καὶ καθ᾽ ὑπόθεσιν γὰρ, εἰ μὴ ἣν ἡ ὕλη, οὐχ ἂν εἰργάσατό τι ὁ Θεός. Καὶ πῶς ἔτι ποιητὴς καὶ δημιουργὸς ἂν λεχθείη ἐξ ἑτέρου τὸ ποιεῖν ἐσχηκὼς, λέγω δὲ ἐκ τῆς ὕλης; Ἔσται δὲ, εἰ οὕτως ἔχει, κατ᾽ αὐτοὺς ὁ θεὸς τεχνίτης μόνον καὶ οὐ κτίστης εἰς τὸ εἶναι, εἰ τὴν ὑποκειμένην ὕλην ἐργάζεται, τῆς δὲ ὕλης οὐχ ἔστιν αὐτὸς αἴτιος, Καθόλου γὰρ οὐδὲ κτίστης ἂν λεχθείη, εἰ μὴ κτίζει τὴν ὕλην, ἐξ ἧς καὶ τὰ κτισθέντα γέγονεν. Οἱ δὲ ἀπὸ τῶν αἱρέσεων ἄλλον ἑαυτοῖς ἀναπλάττονται δημιουργὸν τῶν πάντων παρὰ τὸν Πατέρα ποῦ Κυρίου ἡμῶν Ἰησοῦ Χριστοῦ, τυφλώττοντες μέγα καὶ περὶ ἃ φθέγγονται. Τοῦ γὰρ Κυρίου λέγοντος πρὸς ποὺς Ἰουδαίους· Οὐκ ἀνέγνωτε, ὅτι ἀπ’ ἀρχῆς ὁ κτίσας ἄρσεν καὶ θῆλυ ἐποίησεν αὐτοὺς, καὶ εἶπεν· Ἕνεκεν τούτου καταλείψει ἄνθρωπος τὸν πατέρα καὶ τὴν μητέρα αὑτοῦ καὶ προσκολληθήσεται τῇ γυναικὶ αὑτοῦ· καὶ ἔσονται οἱ δύο εἰς σάρκα μίαν· εἶτα σημαίνων τὸν κτίσαντά φησιν· Ὃ οὖν ὁ Θεὸς συνέζευξεν, ἄνθρωπος μὴ χωριζέτω· πῶς οὗτοι ξένην τοῦ Πατρὸς τὴν κτίσιν εἰσάγουσιν; Εἰ δὲ κατὰ τὸν Ἰωάννην πάντα περιλαβόντα καὶ λέγοντα· Πάντα δι᾽ αὐτοῦ ἐγένετο, καὶ χωρὶς αὑτοῦ ἐγένετο οὐδὲ ἔν· πῶς ἂν ἄλλος εἴη ὁ δημιουργὸς παρὰ τὸν Πατέρα τοῦ Χριστοῦ;</p>
</div>
<script type="text/javascript">
  document.addEventListener("DOMContentLoaded", function(event) {
    import ("https://cdn.jsdelivr.net/npm/alpheios-embedded@latest/dist/alpheios-embedded.min.js").then(embedLib => {
      window.AlpheiosEmbed.importDependencies({
        mode: 'cdn'
      }).then(Embedded => {
        new Embedded({
          clientId: 'astro'
        }).activate();
      }).catch(e => {
        console.error(`Import of Alpheios embedded library dependencies failed: ${e}`)
      })
    }).catch(e => {
      console.error(`Import of Alpheios Embedded library failed: ${e}`)
    })
  });
</script>


</body>
</html>